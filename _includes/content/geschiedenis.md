Oktober 1963 -  Jacques Lamproye, onderpastoor van de parochie Sint-Anna sinds 26 augustus 1963, richt een jongensscouts op de wijk Heirbrug op. Met de hulp van enkele ervaren leiders van de Sint-Laurentiusgroep (Lokeren-Centrum, Hoogland) worden een welpentak en een gezamenlijke tak voor jongverkenners en verkenners uit de grond gestampt. Ze gebruiken Den Uyl boven de parochiezaal als uitvalsbasis. De groep wordt genoemd naar Sint Jan Berchmans, patroonheilige van de jeugd.

Door het stijgende succes worden in het eerste werkjaar, in mei 1964, de jongverkenners en verkenners verdeeld over twee takken. Vanaf het tweede jaar wordt Marcel Saey groepsleider.
Onder leiding van Mark Ponnet worden in 1965 voorlopige houten barakken neergepoot waar de leden tijdelijk een onderkomen vinden. 
In 1968 viert VVKS Jan Berchmans zijn vijfjarig bestaan. De scouts telt op dat moment reeds 75 leden. In deze periode situeren zich ook de eerste “scoutsbals”, de later legendarische scoutsfuiven.
Omdat de nood aan vaste lokalen zich meer en meer begint op te dringen, wordt op 1 juli 1970 onder impuls van aannemer René Hullaert gestart met de fundamenten van nieuwe lokalen. Op 12 april 1971 zijn de bouwwerkzaamheden voltooid en volgt een officiële inhuldiging.
In oktober 1971 verlaat de oorspronkelijke bezieler Jacques Lamproye onze parochie en neemt Theo Brandt zijn aalmoezenierstaak over. Willy Tas neemt vanaf maar ’72 het groepsleiderschap over.

Op 4 november 1973 wordt het 10-jarig bestaan gevierd met een ledenaantal van 85 leden. Enkele maanden later, in januari 1974, wordt de eerste “Sjorring” Gepubliceerd onder de redactie van Maurice Vervaet.
In 1976 krijgen we naast de nieuwe lokalen van KLJ en Chiro een materiaalkot. In datzelfde jaar wordt door de extreme droogte op het allerlaatste moment de kampplaats afgezegd wegens brandgevaar. Gelukkig wordt in De Panne snel een nieuw verblijf gevonden.
In 1977 wordt Hilde Vervaet de eerste groepsleidster en in 1978 wordt deze functie voor de eerste keer gedeeld door drie personen: Hilde Vervaet, Fernand Rogiers en Walter Van De Voorde. Op 24 maart 1979 leidt dit drietal ongeveer 90 leden naar het 15-jarig bestaan.
De verkenners en jongverkenners worden echter door tegenslag getroffen in 1980. Het kamp wordt onvergetelijk om dat het hele kampterrein onder water loopt waardoor de jongverkenners vervroegd naar huis gestuurd worden. De verkenners, die op een hoger gelegen stuk land zitten, houden het droog en kunnen daarna nog van een zonnig kamp genieten! In datzelfde jaar is Mieken Van Damme de tweede groepsleidster in rij.
Tijdens het weekend van 28-30 april 1984 vieren we ons 20-jarig bestaan. Het ledenaantal bedraagt in de periode 80 rakkers van 6 tot 18 jaar.
In 1984 worden de jongste takken van Scouts Heirbrug en Chiro Sint-Anna gemengd. Deze tank wordt ‘Biekes’ genoemd. Deze werking zal tot 1991 duren.

Ook in 1984 wordt door Danny Heugens en Dirk Van Den Driessche gestart met een AKABE-tak voor andersvalide jongens en meisjes vanaf 6 jaar. Vroeger was dit een afkorting voor “Afdeling Koningin Astrid Bijzondere Eisen”, nu is deze benaming reeds lang veranderd in “Anders Kan Best”. Deze groep vergadert om de 14 dagen op zondag en sluit daarbij geregeld aan bij activiteiten van andere takken.
In de zomer van 1995 wordt de bouw van de nieuwe lokalen achteraan op het plein aangevat en wordt er ook met de jaarlijkse zomerbarbecue gestart. De JIN (bestaande uit de scouts van Heirbrug, Waasmunster en Sombeke) gaat dat jaar net als de vorige JIN-generatie opnieuw richting Oostblok. Het positieve neveneffect van deze samenwerking is dat de leidingsploeg sterk aangroeit. Waasmunster en Sombeke vonden dat minder aangenaam…

![](/assets/img/scouts_bbq.png)

In augustus 2003 wordt de groepsleiding overgedragen aan Bruno Reniers en in april 2004 viert Scouts Heirbrug gedurende een heel weekend zijn 40ste verjaardag. Nadat de bouw van de nieuwe lokalen jarenlang stil lag door administratieve moeilijkheden komt er terug schot in de zaak. De nodige vergunningen worden afgeleverd waardoor de werken kunnen hervat worden.
AKABE viert in 2005 een originele verjaardag: haar 21ste !
In augustus 2007 neemt Sam Apers de groepsleiderstaak over van Bruno Reniers. Jonathan Van Kerckhove wordt adjunct-groepsleider. Het einde van de aanslepende bouwwerken komt stilaan in zicht! Koen Braet, de vader van drie scoutsleden, neemt de leiding van een bouwteam in handen.
Op 12 oktober 2011 overlijdt medeoprichter E.H. Jacques Lamproye te Gent.
Bij de start van het werkjaar 2012-2013 worden Thijs Suy en Karel Doffyn groepsleiding en worden de nieuwe lokalen officieel geopend! Het werkjaar erna wordt het hele terrein opgewaardeerd, er komt een nieuw materiaalkot en houtkot, het terrein wordt groter, er worden speelheuvels aangelegd en bomen aangeplant.
In het werkjaar 2013 – 2014 vieren we ons 50-jarig bestaan in het weekend van 11-13 april 2014. Ook onze AKABE-tak mag 30 kaarsjes uitblazen!
In 2015 werd er 100 jaar scouts in Lokeren gevierd samen met Scouts Hoogland en Gidsen Edelweiss. Hierover liep een tentoonstelling in het Lokers Stadsmuseum en werd er door de heemkundige kring ‘De Soevereinen’ een boek uitgebracht. De inbreng hiervoor werd toen door Thomas Saey en Ryan Daeyaert voorzien.
